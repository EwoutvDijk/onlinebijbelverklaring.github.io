## DE PROFEET JESAJA.

Het Boek der Profetieën van Jesaja, den zoon van Amos, neemt van alle profetische boeken des Ouden Testament, zowel wat omvang als inhoud betreft, de eerste plaats in.

Gedreven door den Heiligen Geest, heeft Jesaja, op bijzondere wijze, zijn volk teruggeroepen tot de Wet en tot het Getuigenis en getuigd van de macht en heerlijkheid, van de heiligheid en majesteit van Jehova, en daarom niet alleen aankondigt, dat al wat hoog was en zich verhief tegen den Eeuwige zou vallen, maar ook aan allen, die van een verslagen en van een nederigen geest waren, het toegeroepen, dat zij deze heerlijkheid en genade zouden aanschouwen en ervaren.

Niet zonder grote oorzaak is deze Profeet de Evangelist van het O. Verbond genoemd, en wel daarom, omdat Hij de algenoegzaamheid en volheid van ontferming heeft ontvouwd voor het tot bekering gekomen overblijfsel van Israël, en in dit overblijfsel aan geheel de Kerk van alle eeuwen, maar ook, dewijl Hij meer dan een ander der profeten heeft heen gewezen op Hem, die in de volheid des tijds zich openbaren zou als de lijdende knecht des Heren, die echter door lijden tot heerlijkheid zou ingaan.

Bijna allen zijn het er over eens, dat aan den diepen, rijken en veelzijdigen inhoud de vorm der voorstelling beantwoordt.
Zijne taal wordt daarom genoemd “niet alleen duidelijk, edel, krachtig, rijk in beelden en gedachten, maar tegelijk verheven, stout, poëtisch-historisch.”

Als men hem hoort dreigen of bestraffen zijn zijne redenen kort en gedrongen, terwijl, waar hij optreedt als heraut des heils, hij vriendelijk spreekt en lieflijk schildert.

Waar hij aan de afvalligen en de ongelovigen de strafgerichten en oordelen Gods aankondigt, is zijn stem als de stem eens donders, waar hij aan het zich bekerend Israël en aan al de gelovigen de verlossing meldt en de voleindiging van het Godsrijk, is zijn stem als het suizen ener zachte koelte.

Het Boek zelf verdelen wij met Vitringa in zes delen.  
Het eerste deel (Hoofdstuk 1-7) bevat zijne redevoering tegen Juda en tegen Efraïm, waarin hij aan de ene zijde waarschuwt en dreigt en aan de andere zijde vermaant en troost.  
Het tweede deel (Hoofdstuk 8-23) bevat zijne profetieën tegen de heidense volken, waarin hij hun zegt wat hun lot zal zijn, als de oordelen Gods aan hen worden voltrokken.  
Het derde deel (Hoofdstuk 24-35) behelst zijne redenen tegen het onbekeerlijke Israël en tegen de vijanden van de Kerk van alle eeuwen, met bijvoeging van de beloften en toezeggingen Gods aan al degenen, die tot de ware Kerk behoren.  
Het vierde deel (Hoofdstuk 36-39) omvat het zogenaamde historische gedeelte van het Boek, waarin enkele gebeurtenissen uit de dagen van Hizkia worden vermeld.  
Het vijfde deel (Hoofdstuk 40-48) behelst de voorspelling van het heil, hetwelk door den Messias zou worden geopenbaard, van zijn komst in het vlees en wat daaraan zou voorafgaan, het einde van Babels ballingschap.  
Het zesde deel (Hoofdstuk 49-66) tekent met levendige kleuren, wie en wat Christus Jezus, de beloofde Messias zou zijn, en hoe Zijn Rijk zich zou openbaren.  
Het gehele Boek is derhalve ene openbaring van de rechtvaardigheid en heiligheid, maar ook van de barmhartigheid en genade Gods.
Van Zijne heerlijkheid en rechtvaardigheid in het straffen van de zonde, van Zijne barmhartigheid en genade in de verlossing van al Zijn volk.