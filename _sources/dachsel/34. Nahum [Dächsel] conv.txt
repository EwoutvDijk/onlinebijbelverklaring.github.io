
DE PROFEET NAHUM.

Het Boek der Profetieën van Nahum, den Elkosiet, bevat de voorspelling, welke de Profeet op bevel Gods uitgesproken heeft tegen het machtige wereldrijk van Assur, waarvan Ninevé de hoofdstad was.

Hij profeteerde in de dagen van Hizkia, en wel in de tweede helft van diens regering, toen Sanherib voor de poorten van Jeruzalem op bijzondere wijze door God was geslagen.

Geboortig uit Elkos, een vlek in Galilea, spreekt hij in een tijd, toen Assur zijn macht op schrikkelijke  wijze  den  volkeren  deed  gevoelen,  en  schier  alle  bekende  volken  aan  hem onderworpen waren.

Maar de Profeet ziet den dag komen, waarop deze wereldmacht ten onder zal gaan, nadat zij den raad des Heeren heeft uitgediend, en daarom moet hij de verwoesting aankondigen, die over Ninevé zal komen.

Het Boek laat zich in drie delen verdelen.

Het eerste deel (Hoofdst. 1) deelt mede het besluit Gods, om die macht te vernietigen.

Het tweede deel (Hoofdst. 2) voorspelt het oordeel der verwoesting zelf, wat over Ninevé zal komen.

Het derde deel (Hoofdst. 3) bepaalt bij de zonde van Assur en de noodwendigheid van de verwoesting.

---HOOFDSTUK---1.

GODS MAJESTEIT TEGENOVER DE TYRANNEN.

1. De last, de rechterlijke uitspraak van God (Jes. 13:1), dien Hij Zijnen Profeet in een gezicht heeft  meegedeeld  van Ninevé,  over  den ondergang  van de hoofdstad  van het  goddeloze, vijandige wereldrijk Assyrië. Het Boek des gezichts van Nahum, d. i. den troostvolle, zo als hij dan ook aan het volk Gods in de verdrukking door de wereldmacht waren troost bracht, den Elkosiet, (= God mijn boog), uit een dorpje in het noordelijk rijk, het latere Galilea. Nog ten tijde van den kerkvader Hiëronymus (400  n.  C.) bestond het, en werd het door hem bezocht.   Van  daar   was   Nahum  na   de   verwoesting   van  het   rijk   door   Salmanassar heengegegaan, en had te Jeruzalem de nu volgende openbaringen ontvangen.

Vele  uitleggers  nemen  aan,  dat   onder  Elkos  moet  worden  verstaan  het  aanzienlijke Christendorp Alkusch, dat aan gene zijde van den Tiger, twee dagreizen van Mozul gelegen is, zodat Nahum een onder Salmanassar verbannen burger van het rijk van Israël is geweest, en hier in Assyrië de openbaring over Ninevé’s ondergang ontvangen heeft. Het grafteken van Nahum echter, dat men daar in Alkusch nog toont, is zeker even zo onecht als dat van Jona bij Ninevé. Daarentegen is waarschijnlijk, dat het eerst in de 16de eeuw vermelde dorp zijn naam uit het eerste vers van ons Boek heeft ontvangen, vooral daar het grafteken niets ouds aan zich draagt.  Veel  geloofwaardiger  daarentegen  is  het  bericht,  door  Hiëronymus  meegedeeld. Nahum is dus een burger van het rijk van Samaria, en heeft zich na de verwoesting daarvan waarschijnlijk te Jeruzalem nedergezet, daar zijne troostwoorden steeds tot Juda, maar nooit tot de verbannenen van het noordelijk rijk in Assyrië gericht zijn. Even oneens als over de ligging van Nahum’s geboorteplaats zijn de uitleggers ten opzichte van den tijd, in welken hij zijne  voorzegging  heeft  uitgesproken.  Velen,  voor  wie  voorzegging  niet  veel  meer  dan politiek  vermoeden  en  menselijke  scherpzinnigheid  is,  beweren  dat  deze  zo  bepaalde, bijzondere voorzegging van Ninevé’s val niet langer dan 30 jaren vóór die gebeurtenis plaats had, omstreeks het jaar 630 v. C. toen reeds de oorlogen der Meden en Babyloniërs tegen het Assyrische rijk begonnen, zou kunnen zijn ontstaan. Voor ons is echter alle profetie, ook deze, ene onmiddellijke openbaring Gods: wij kunnen daarom den tijd van den oorsprong niet daarvan afhankelijk  maken,  dat  reeds de beginselen van alles,  wat  voorzegd  is,  zichtbaar moeten zijn, zodat een helder verstand reeds in staat kon zijn, daaruit besluiten omtrent de toekomst te maken. Daar dat vreselijk lot van Juda door den koning Sanherib van Assyrië, die het rijk aan den rand des afgronds bracht, en de merkwaardige nederlaag van het Assyrische leger voor Jeruzalems muren, welke aan dat lot een einde maakte, onzen Profeet in zijne profetie nog vers in het geheugen ligt, en door hem als reeds geschied verondersteld wordt, zo is het waarschijnlijkst, dat Nahum juist tengevolge van dien Assyrischen inval tot vertroosting der  ware gemeente Gods en van den vromen koning Hizkia zijne profetie van God heeft ontvangen, en dus in de tweede helft van Hizkia’s regering (tussen 710 en 699 v. C.) zijn Boek geschreven heeft (2 Kon. 19:37). De gehele indruk, dien het Boek in den voortdurenden stroom van hoog verhevene taal en van zijne klassieke, krachtige, heldere en zuivere spraak maakt, doet denken, dat Nahum zijne profetie niet in ééne rede openlijk heeft voorgedragen, maar alleen ter nedergeschreven en als boek openbaar gemaakt heeft.

Tot beter verstaan der voorzegging van ons Boek is het nodig, dat wij ons nog kortelijk den geschiedkundigen toestand voorstellen. Meer dan 500 jaren was Ninevé onder zijne machtige heersers de schrik  van geheel West-Azië geweest.  Assyrië was het  eerste  wereldrijk,  dat tegenover het rijk Gods als zodanig ene vijandige houding aannam, welke de Heere in Zijn plan daartoe ten nutte maakte, dat het Hem ten stok voor Zijn volk diende. Reeds was het rijk van  Israël  door  Salmanasser  in  722  v.  C.  verwoest,  toen  spoedig  daarop  zijn  opvolger Sanherib zich ook tegen Juda keerde, om daarvoor hetzelfde lot te bereiden. Hier was echter op  den  verschrikkelijken  Achaz  zijn  voortreffelijke  zoon  Hizkia  gevolgd;  deze  had  met heiligen  ernst  het  gehele land van afgodendienst  gereinigd en des Heeren dienst  weer als vroeger hersteld. De tijd van het gericht was voor Juda nog niet aanwezig. Hizkia ondervond het integendeel, dat, zodra Gods volk zich aan zijnen God vasthield, de wereldmacht er niets tegen kon uitrichten; integendeel de boeien, die het  reeds waren aangebonden, verbroken werden. Hizkia weigerde in stouten geloofsmoed den groten koning der Assyriërs, die op het toppunt van macht stond, de schatting, welke hij sedert Achaz had moeten betalen. Toen nu de legers van Sanherib naderden, om den geringen koning tot gehoorzaamheid te dwingen, werd   Hizkia   eerst   zwak;   hij   onderwierp   zich   en   kocht   voor   grote   schatten   een ogenblikkelijken  vrede.  Maar  de  Assyriër  gaf  zijn  voornemen,  om  Juda  eveneens  te behandelen als Samaria, niet op, en spoedig verscheen een machtig leger voor Jeruzalem. De lasteringen van den naam des Heeren uit den mond van den koning Sanherib wekten eerst Hizkia op, en hij wendde zich met zijne ganse ziel tot den Heere, wiens hulp hij ook rijkelijk ondervond. De Engel des Heeren zelf sloeg het  leger  der Assyriërs zo, dat  des morgens rondom Jeruzalem de lijken gezaaid lagen, en de koning zo spoedig mogelijk naar Ninevé vluchtte. De Heere zelf had gericht tussen Zijn rijk en volk, en het wereldrijk, en met deze wonderbare gebeurtenis begon het gericht over Assyrië, welks einde door de verwoesting van Ninevé in het jaar 606 v. C. plaats had, en door Nahum duidelijk werd voorzegd. Assyrië zou het  gericht  niet  over  Juda  uitoefenen,  want  het  was  zelf  rijp  ten  gerichte.  Reeds  onder Sardanapalus I had de Heere het door den profeet Jona Zijn gericht der verwoesting laten aankondigen, en alleen de bekering van koning en volk ten gevolge van Jona’s zending had den tijd van zijn ondergang verschoven. Nu was echter de maat zijner zonden vol. Tegen het midden van de 8ste eeuw, toen in het uiterste westen de Romeinen aan het strand van den Tiber den grond legden voor hun stad en wereldheerschappij, verhieven zich de krachtige Meden en Perzen, tot hiertoe Assur vazallen,  tegen hun onderdrukkers, en vonden in die nederlaag van Sanherib voor Jeruzalem ene aanmoediging, om het gehate juk af te schudden. Spoedig voegde zich bij de overige vijanden van het steeds meer zinkende Assur ook Babel, dat  tot  hiertoe  steeds  vergeefs  geworsteld  had,  om  zijne  vroegere  heerschappij  weer  te verkrijgen, en steeds weer door Assyrië was neergeworpen. Steeds werd de stoutheid der spoedig met elkaar verbondene Babyloniërs, Meden en Perzen groter, en eindelijk zonk de machtige stad na ene belegering van drie jaren in puin, het koninklijk paleis met den koning Sardanapalus  II,  zijne  familie  en  zijne  schatten  ging  in  vlammen  op,  om  Babel  als  zijn erfgenaam in de wereldheerschappij achter te laten. De betekenis van Nahum’s profetie is echter geenszins bloot ene geschiedkundige. Ook is het niet, dat daarin alleen de rechterlijke werkzaamheid  van  God,  den  Heere  der  heirscharen  wordt  geschilderd.  Juist  zegt  Staudt daaromtrent: "God is voorgesteld  als de Heilige, die elke zelfverheffing, eigene macht  en geweld  met  brandenden  ijver  vernietigt,  en  daartoe  de  elementen  van  hemel en  aarde  in beweging  brengt,  die  echter  Zijne  majesteit  gebruikt  om  de  Zijnen  onder  de  stormen  te

beschermen, en het gericht der vijanden tot redding van Zijn volk te laten dienen. Wanneer de vijanden onder hun eigene afgoden, op welke zij steunen, als onder een puinhoop begraven zijn, dan stijgen de boden des vredes op de bergen om Israël zegen te prediken. " Wij mogen niet  vergeten,  dat  voor  Gods  ogen  Assur  slechts  vertegenwoordigster  is  van  de  Gode vijandige wereldmacht. Wat dus hier Nahum van Assur zegt, is van ieder wereldrijk waar, zal zich eens in den volsten zin omtrent het rijk van den Antichrist herhalen, en dan volkomen vervuld worden. Nahum ziet den volledigen val van de wereldmacht, die verdrukster van het rijk Gods, en de bevrijding van het laatste van alle tirannie. Daarom behoudt Nahum voor alle tijden van het Godsrijk zijne grote betekenis, en de vervulling zijner profetie duurt, even als alle profetie, tot aan het einde, wanneer het rijk geheel geworden is Godes en Zijne Christus. Eerst van hier is recht te begrijpen hoe Nahum zijnen naam van trooster niet alleen voor Hizkia en zijnen tijd, maar voor het volk Gods van alle tijden met volle recht draagt.

2.

I. Vs. 2-14. De Profeet gaat, om aan de Assyrische wereldmacht het gericht Gods aan te kondigen niet uit van ene geschiedkundige gebeurtenis, maar van de wet des Heeren, waarin Hij  Zich  als  een  ijverig  God  en  een  Wreker  van  alle  goddeloosheid  geopenbaard  heeft. Vooraan plaatst hij de schildering der rechterlijke gerechtigheid en heiligheid Gods, welke wel lankmoedig is, maar de tegenpartijders verteert en het koude ijs der vermetele zondaars versmelt, opdat het iedereen duidelijk worde, dat de vernietiging van Assur en Ninevé ene noodzakelijkheid voor God en zijn goddelijk wezen, en daarom ontwijfelbaar zeker is. (vs. 1-6). Terwijl echter de toorn en het gericht van God, die ook over alle elementen des hemels en der aarde gebied voert Zijne vijanden treft zal Zich de Heere betonen aan allen, die Op Hem vertrouwen, ene toevlucht in nood en vervolging. Wee daarentegen den hoogmoed dezer wereld! Tegen haar zendt Hij de verwoestende macht van enen overstromenden watervloed, en verdelgt ze met de verschrikkingen der duisternis. Tegen Hem baat geen verstand, voor altijd zal Hij aan Ninevé, de stad der zonde een einde maken, en haar door vuur en water verwoesten. (vs. 7-11). Te vergeefs zal Assur zich verheffen op de zo talrijke schaar van helden; die zal door Hem worden weggemaaid. Dat alles doet de Heere, om Zijn volk Israël, dat genoeg is verdrukt, vrij te maken van het juk zijns benauwers (vs. 12-14).

2.  De  wet  van  Mozes  zegt  (Ex.  20:5;  34:14.  Deut.  4:24):  Een  ijverig  God  over  iedere schending van Zijne eer, een God, die in heilige liefde voor de Zijnen over Zijn volk waakt, en een wreker over alle werken der boosheid tegen Hem en de Zijnen, is de HEERE; een wreker is de HEERE, en zeer grimmig, hoewel de oppervlakkige wereld het niet wil geloven, zo lang zij Zijne straffende gerechtigheid niet zelf gevoelt, een wreker is de HEERE aan Zijne wederpartijders, en Hij behoudt den toorn Zijner vijanden: Hij vergeet niet hoe zij Hem en Zijn volk met boosheid en haat hebben tegengestaan, maar laat de maat van hun zonden vol worden.

God is ijverzuchtig omtrent zijne eigene eer en des mensen hart. Hij kan niet dulden, dat een van beide Hem wordt ontnomen. Het hart moet Hem geheel zijn overgegeven en Zijne eer volkomen hersteld worden. God wreekt zeer grimmig, wanneer aan den een of anderen een roof wordt begaan.

Gods wezen is licht, verwarmend en zegenend voor degenen, die Hem liefhebben, die op Hem vertrouwen; verterend voor Zijne wederpartijders. Beide gaan zamen in den ijver Gods, die allen gloed der liefde en allen gloed des toorns in zich sluit; ook de ijverzucht heeft haar wortel  in  de  liefde.  Het  niet  vergeten  Gods  komt  niet  voort  uit  ene  gezindheid  van achterhoudendheid, zo als bijv. een wraakzuchtig mens zich God naar eigene gedachten zou kunnen voorstellen, maar uit de gerechtigheid, die, wanneer zij vergeet, zichzelve opheft. Des mensen onrechtvaardig oordeel berust op zijne vergeetachtigheid. God onthoudt niet, omdat Hij boos is, maar omdat Hij traag tot toorn is, en veel laat opeenhopen, voordat Hij tot het gericht  besluit;  Hij weet  dat  Zijn  gericht  vreselijk  is.  Het  niet  vergeten  heeft  denzelfden wortel als het kennen der Zijnen; Hij is geheel Geest, dus geheel inzicht, geheel wijsheid en ook geheel geheugen. Het vergeven en vergeten behoort tot de zelfontledigingen Gods.

Gelovige, uw Heere is zeer jaloers op uwe liefde. Verkoos Hij u, Hij kan niet verdragen, dat gij een ander zoudt verkiezen. Kocht Hij u met Zijn bloed, Hij kan niet gedogen dat gij zoudt menen uzelven of deze wereld toe te behoren. Hij had u lief met zulk een liefde, dat Hij zonder u niet in den hemel blijven kon; Hij wilde liever sterven, dan dat gij zoudt verloren gaan, en Hij kon niet gedogen, dat iets tussen de liefde uws harten en Hem zou staan. Hij is reeds jaloers op uw vertrouwen. Hij zal u niet toelaten op een vlesen arm te vertrouwen. Hij kan niet verdragen, dat gij u gebroken bakken zoudt uithouwen, daar de overlopende bron altijd voor u openstaat. Hij is verheugd, als wij op Hem leunen, maar wanneer wij ons van een ander afhankelijk stellen, wanneer wij ons op onze eigene wijsheid of op die van een vriend verlaten, en het ergste van alles, wanneer wij ons vertrouwen op onze eigene goede werken stellen, is Hij beledigd, en zal Hij ons kastijden om ons tot zich terug te brengen. Hij is zeer jaloers op ons gezelschap. Wij behoren met niemand zoveel te verkeren als met den Heere Jezus. Alleen in Hem te blijven, ziedaar waarachtige liefde; maar met de wereld te verkeren, genoegzamen troost in de aangenaamheden des levens te vinden, zelfs het gezelschap onzer mede-Christenen  te  verkiezen  boven  den  verborgen  omgang  met  Hem,  dit  smart  onzen naijverigen Heere. Hij wenst dat wij in Hem blijven, en in gedurige gemeenschap met Hem leven zullen, en vele der beproevingen, die Hij ons toezendt, strekken om onze harten van het schepsel af te trekken, en inniger aan Hem te hechten. Laat deze jaloersheid, die ons dicht bij Christus moet houden, ook een troost voor ons zijn; want indien Hij ons zo lief heeft, om dermate over onze liefde bezorgd te zijn, kunnen wij ons verzekerd houden, dat Hij niets zal toelaten ons te schaden, en dat Hij ons tegen onze vijanden beschermen zal. Och dat wij heden de genade mochten ontvangen, om onze harten in heilige reinheid voor onzen Liefste alleen open te stellen, en met heiligen ijver onze ogen te sluiten voor de betoveringen der wereld! .

3. De HEERE is lankmoedig, doch van grote kracht. Hij wacht wel lang naar de bekering van den zondaar, maar Hij talmt niet uit zwakheid met de bestraffing der goddelozen, maar uit liefde en ontferming. Toch ziet Hij van de straf niet af, als Hij die niet dadelijk over Zijne vijanden brengt, en Hij houdt den schuldige geenszins onschuldig; Hij laat niemand ongestraft (Ez. 20:7; 33:7). Rustig ziet Hij de boosheid aan, tot hare maat is vol geworden en Zijn toorn ten volle ontstoken, dan spreekt Hij als rechtvaardig Rechter het oordeel, en wat Hij spreekt, dat geschiedt. Zo heeft Hij altijd gedaan, want Hij is de Heere, de hoogste majesteit, van wien alles is, voor wien alles leeft. Des HEEREN wegonder de volken is in wervelwind, en in

storm, Zijn toorn openbaart zich door geweldige gerichten, die de wereld bewegen, en die toch ook bij het gericht in ene onbereikbare hoogte de ongenaakbare God blijft, de wolken zijn het stof Zijner voeten; wanneer Hij ten gerichte komt  als op  den Sinaï, verbergt het duistere der wolken Zijne nabijheid.

Jehovah is lankmoedig.  Wanneer  de genade in de wereld komt, rijdt  zij met  gevleugelde paarden, de assen harer raderen zijn rood van de hitte door haren spoed, maar wanneer de toorn voorttrekt gaat hij met loomen tred; want God heeft geen lust in des zondaars dood. Gods genadige scepter is altijd in zijne handen uitgestrekt; Zijn zwaard der gerechtigheid wordt in de schede terug gehouden door de doorboorde liefdehand, eenmaal voor de zonde aller mensen aan het kruis genageld. De Heere is lankmoedig, omdat Hij groot is van kracht. Hij toch is waarlijk groot van kracht, die macht heeft over zich zelven; wanneer Gods macht hem inbindt, dan is Hij machtig; voorwaar de macht die het alvermogen bindt overtreft nog de almacht. Een die sterk is van geest, kan lang de belediging verduren, en hij wreekt het kwaad eerst dan, wanneer een besef van recht van hem eist om te handelen. Een zwakke geest ergert zich over nietigheden, de sterke geest verduurt als de rots, die niet wordt bewogen, al slaan er ook  duizend golven tegen,  die haar  niets beduidende woede al schuimend op  haar  kruin verspillen. God tekent Zijne vijanden; evenwel houdt Hij Zijnen toorn in. Ware Hij niet God, dan zou Hij lang voor dezen al Zijne donderen hebben geslingerd, en ‘s hemels wapenkamer hebben geledigd; de aarde zou Hij hebben verschroeid met de geheimzinnige vlammen harer onderste delen,  en de mens  zou  ganselijk  verdelgd  zijn:  maar  de grootheid  Zijner  macht brengt ons genade aan.

4. Hij scheidt de zee, als Hij, tot bescherming der Zijnen, Zijnen toorn uitstort, en maakt ze droog, zo als Israël aan de Rode zee ondervond (Ex. 14:15), en Hij verdroogt als ten tijde van Elia en Joël alle rivieren, al de waterfonteinen des lands, de vruchtbaarste bosrijkste streken van een land, waarover Zijn gericht komt als Basanin het oosten van Kanaän, en Karmel in het westen kwelen 1) versmachten voor den gloed Zijns toorns; ook kweelt de bloem van Libanonin het noorden. Zo is alle macht en heerlijkheid voor het vuur van Zijnen toorn als niets.

1) In het Hebr. Umlal. Beter: kwijnen. De Profeet wil zeggen, dat alles, ook het machtigste en vruchtbaarste kwijnt, verwelkt. Basan’s gebergte is het beeld van trotsheid en vermetelheid. Karmel dat van vruchtbaarheid, en de bloem van Libanon, dat van schoonheid en frisheid.

5. a) De bergen beven voor Hem, wanneer Hij Zijnen voet daarop zet om gericht te houden (Amos 8:8), en de heuvelen versmelten als was in de hitte (Micha 1:4)en de aarde licht zich op  en  zinkt  weer,  is  in  golvende  beweging  voor  Zijn  aangezicht,  wanneer  zich  Zijne heerlijkheid openbaart, om de goddelozen uit te roeien, en de wereld, en allen, die daarin wonen,  beven, want  zij gevoelen allen, dat  Zijn onwederstaanbaar gericht  hen allen moet nederwerpen.

a) Ex. 19:18. Ps. 18:8; 29:5, 6; 68:8; 97:4, 5; 114:4.

Eveneens wordt  ook in de Psalmen en door de andere Profeten  de  verschijning van den heiligen God ten gerichte onder het zinnebeeld van aardbeving en onweder geschilderd: deze zijn slechts "ene kleine proef, die de schepselen wel doet sidderen, maar tevens doet denken, dat God in Zijn gericht de wereld nog geheel anders kan laten beven. "

De gehele schepping geraakt onder Gods gerichten in een smartelijk oproer. Zij is geschapen met  het  oog  op  den  mens,  en  door  God  met  den  mens  tot  ene  onoplosbare  eenheid zaamverbonden. Daarom is het land in het lijden des gerichts van de bewoners verenigd, en ook het schepsel verlangt uit den dienst van het nietige naar de openbaring der heerlijkheid van Gods kinderen, welke ook voor haar een land der belofte is. (Gen. 3. Rom. 8. Jes. 11:6.

Even  als  de  door  de  zonde  der  Adams  kinderen  bevlekte  aarde  door  het  vernietigende zuiveringsbad van den zondvloed heen moest, zo moesten de plaatsen van Ninevé door de reinigende golven van het nieuwe Godsgericht.

6. Wie, die in zonde ontvangen en geboren is, zal voor Zijne gramschap staan? en wie zal voor de hittigheid Zijns toorns bestaan(Jer. 10:10)? Zijne grimmigheid, wanneer die zich over den zondaar ontlast, is uitgestort als vuur, en de rotsstenen worden van Hem vermorzeld. Er is niets vast voor Hem, dat Hem zou kunnen weerstaan. Hij alleen is de vaste en zekere; voor Hem is alles als wolken en rook.

Welk ene majesteit! Nu, die dezen kent als Nahum, en weet, dat Hij voor hem is, die kan getroost zijn, en over Ninevé en Babel en de gehele wereld zich hoog verheffen. Dat kan echter alleen een mens, wanneer hij te voren Gods toorn aan zijne ziel heeft leren kennen, en alles, aardbeving en vuurstromen ervaren heeft, en daarna door God is begenadigd. Heeft men dezen God voor zich, zo hebben wij de gehele wereld, die tegen ons en boven ons was, en uitwendig nog is, onder ons.

Zie, hoe verschrikkelijk Gods toorn en majesteit is. En gij, zondaar! zondigt dagelijks voort, en vreest niet voor dezen toorn van uwen Schepper, en wilt niet weten, dat deze lichaam en ziel kan verderven in de hel.

Onder sommige der uitwerkingen van Gods mishagen, mag een mens het uithouden in deze wereld, maar de hittigheid van Zijn toorn, wanneer zij onmiddellijk op de ziele hecht, wie kan die verdragen? Laat ons daarom voor Hem vrezen, laat ons achting voor Hem hebben en niet zondigen.

7. De HEERE is bij deze schrikwekkende heerlijkheid der openbaring Zijner heiligheid en gerechtigheid   omtrent   Zijne   vijanden   toch   goed,   Hij   is   ter   sterkte,   tot   een   veilig toevluchtsoord  voor  de  Zijnen  in  den  dag  der  benauwdheid,  der  verdrukking  door  de goddelozen, of gedurende de gerichten over deze, en Hij kent, verzorgt en beschermt hen, die op Hem van harte betrouwen.

Dit is een heerlijke troost in allen angst en in elke wederwaardigheid, dat, hoewel alles schijnt in elkaar te storten en alles gedaan ware, en er geen menselijke raad, hulp of redding meer

ware, wij toch dezen troost kunnen vasthouden. Want Hij is goed en getrouw, en houdt, wat Hij toegezegd heeft, en staat ons bij in den nood, en kent ons, en noemt ons bij onzen naam, en kan ons niet vergeten; want Hij heeft ons in Zijne hand geschreven, en met het bloed van Zijnen  teder  beminden  Zoon  opgeschreven,  en  slaapt  en  sluimert  niet,  hoewel  het  soms schijnt, alsof Hij Zich had verborgen. Hij weet wel wanneer het beste is, en pleegt aan ons gene boze list,  daarom moeten wij op Hem vertrouwen. Verschrik niet, als het  zich laat aanzien, alsof Hij niet wilde, want Hij zal u openbaren, wat u het beste is. Laat Zijn woord u zeker zijn; al zei uw hart neen, zo vrees toch niet.

Tot hiertoe heeft de Profeet in ‘t algemeen Gods heiligheid, de schrik Zijner rechtvaardige gerichten,  en  Zijne  daarin  steeds  doorblinkende  goedheid  geschilderd.  Nu  maakt  hij  de toepassing op Ninevé, en gaat van hier straks tot zijn eigenlijk thema, het gericht Gods over de vijandige wereldstad Ninevé over.

Het is in de profetie niet te doen om voorzegging van bijzondere facta, maar om voorstelling der wetten en leidingen der Goddelijke wereldregering, die openbaar worden uit het heilige wezen Gods, en daaruit, dat Hij de wereld regeert met het oog op Zijn rijk. Daarom begint ook onze Profeet zijne werkzaamheid, met het licht Gods te laten schijnen onder hetwelk hij zijne voorzegging aangezien en verstaan wil hebben. Het is te doen om vernietiging van enen vijand Gods, en wel van zulk enen, die op de ware en onbedriegelijke weegschaal Gods te licht is bevonden. Hij stelt het gericht van Ninevé in samenhang met het ééne Goddelijke wereldgericht,  dat  van de vernietiging  der  Egyptenaren aan de Rode zee tegelijk  met  de openbaring aan Zijn volk heeft plaats gehad, en eens eindigen zal met het laatste gericht van allen, die niet gehoord hebben.

Hier spreekt de Heere het weer door den Profeet uit, dat waar Hij een verzengende gloed is voor Zijne vijanden, Hij een toevlucht en sterkte is voor al degenen, die op Hem vertrouwen en tot Hem de toevlucht nemen. In den dag der benauwdheid, als Gods gerichten op aarde zijn, zal Hij een toevlucht zijn voor al degenen, die door het geloof tot Hem de toevlucht nemen.

Wie God voor de Zijnen erkent, die worden door den Heere gered in de ure des gevaars.

8. Juist daarom zal Hij aan de verdrukster van Zijn volk, Ninevé, de Hoofdstad der Assyrische wereldmacht, geheel en al een einde maken. En met enen doorgaanden vloed van het gericht Gods met  Zijne machtige volkenmenigten,  zal  Hij  hare plaats te niet  maken,  zal Hij die goddeloze stad, waarvan mijne voorzegging spreekt (vs. 1) vernietigen, zodat men ook hare plaats niet meer zal kennen; en met duisternis zal Hij Zijne vijanden, de bewoners dier stad van zonde vervolgen1), zodat zij in den nacht van wanhoop en ongeluk zullen omkomen.

1) Juist omdat God voor Zijne gelovigen een God van redding en verlossing is, zal Hij Ninevé vernietigen.  Met  een  vloed  van  vijanden  zal  de  Heere  Ninevé  overstromen  Ninevé  zal verwoest worden en in duisternis zullen hare inwoners ten ondergaan.

9. Alle tegenstand tegen Zijne gerichten zal te vergeefs zijn. Wat denkt gijlieden tegen den HEERE,   den   Almachtige   te   doen,   die   deze   dingen   over   u   zal   brengen?   Welke verdedigingsmiddelen zullen u tegen Hem beschermen? Hij zal zelfs, bij dit besluit blijft het, ene voleinding maken; de benauwdheid, welke gij nog onlangs onder uwen koning Sanherib over Mijn volk gebracht hebt, zal niet tweemaal oprijzen, u niet ten tweede male gelukken (of de benauwdheid zal zo geheel verdelgend zijn, dat gene tweede meer behoeft te komen).

10. Dewijl of, ofschoon zij in elkaar gevlochten zijn als scherpe, ongenaakbare doornen 1), want dezulken zijn de sluwe, arglistige Assyriërs, gelijk ook gij zult samenrotten om listige, onfeilbare oorlogsplannen te beramen, en zij dronken zijn, gelijk zij plegen dronken te zijn, in hun weelderig leven, bij dagelijks wijngelag 2),  zo worden zij toch door den aangeblazen gloed des vuurs volkomen verteerd, als een dorre stoppel.

1) Hij noemt ze doornen, die in elkaar groeien, d. i. zij verenigen hun macht en hun geweld, maken verbonden en vriendschap, zijn zeer weerspannig en trots. Maar het zijn toch doornen, die moeten omkomen, hoe zij zich ook opeenstapelen.

2) Diodorus van Sicilië, een beroemd geschiedschrijver ten tijde van den keizer Augustus, verhaalt  bij  zijne  beschrijving  van  Ninevé’s  verwoesting,  dat  Sardanapalus,  nadat  hij  de vijanden,  die  Ninevé  belegerden,  driemalen  had  teruggeslagen,  in  het  vertrouwen  op  zijn geluk ene zwelgerij aanlegde. De vijanden, die hiervan bericht hadden gekregen, deden een nieuwen aanval en veroverden de stad. Van de ontzettende weelderigheid en zwelgerij van het Assyrische hof, waardoor hij de schutten, den volken afgeperst, verspilden, spreken ook de andere oude schrijvers.

11. Van u, o Ninevé! is een uitgegaan, die kwaad denkt tegen den HEERE, even als Sanherib en  Rabsake  (Jes.  36:14-20),  een  Belials  raadsman.  In  misdadigen  hoogmoed  was  zijn voornemen het rijk Gods in Juda te vernielen, zoals die Rabsake in zijne godslasterlijke rede uitsprak. Om deze uwe nietswaardige gezindheid, o Assur! wordt gij nu door Mij verdelgd.

12. Alzo zegt de HEERE, het is mijn vast en onveranderlijk raadsbesluit: Zijn zij voorspoedig 1) en alzo velen, hoe machtig de Assyriërs met hun legers zich ook mogen wezen, en hoe velen zij ook mogen zijn, alzo zullen zij ook geschoren worden, toch zullen zij als het gras der weide worden afgemaaid, en hij, Assur, zal doorgaan, zal te niet gaan. Ik heb u, o Mijn uitverkoren volk in Juda, wel eenmaal door Assur gedrukt, toen Ik u onder Achaz en Hizkia in zijne macht overgaf, maar Ik zal u niet meer drukken door hem.

1) Betere vertaling is: Ofschoon zij voorspoedig (of, onverlet) zijn en alzo talrijk, zo zullen zij toch weggemaaid worden en hij zal teniet gaan. De Heere God verzekert hier aan Zijn volk tot bemoediging en tot vertroosting, dat de roede des drijvers zal verbroken worden, dat Juda niet meer zal benauwd worden door Assur. Wel scheen Assur nog op het toppunt zijner macht te verkeren, maar straks zou de tijd komen, dat Ninevé verwoest en aan de wereldmacht van Assur een einde zou gemaakt worden.

13. Maar nu zal Ik zijn juk, de smaadvolle onderwerping, die gij, hoewel Hizkia die later gedeeltelijk heeft afgeschud, draagt zolang gij Assur’s macht met zorg moet beschouwen, van u breken, en Ik zal uwe banden, waarmee Assur u aan zich heeft gekluisterd, verscheuren, daar Ik zijne eigene hoofdstad verwoest.

Even als het gericht van Ninevé slechts ene straalbreking van het ene eeuwige gericht en dien tijd was, zo is ook het gevolg, de verlossing der gemeente van Ninevé’s juk, slechts een keten der verlossingen Gods, die in den grond ook ééne verlossing zijn. Want zij komen alle uit het hart van den éénen goeden God, die degenen kent, die op Hem vertrouwen. Ieder voorafgaand gericht  bevat  profeterend  de  trekken  van  het  laatste  gericht.  Elke  der  voorafgaande verlossingen ontvangt haar volkomen licht eerst van de laatste verlossing.

14. Doch tegen u, o volk van Assur! heeft de HEEREvast besloten, en bevolen, 1) dat er van uwen naam niemand meer gezaaid zal worden, maar uw volk en zijne gedachtenis verdelgd zal worden; uit het huis uws gods zal Ik uitroeien de gesnedene en gegotene beelden; Ik zal u daar een graf maken, gij zult met al uwe goden en met al uw volk wegzinken, als gij zult veracht zijn geworden, als gij te licht zult zijn bevonden (gewogen op de weegschaal Mijner gerechtigheid).

1)  God  heeft  het  aldus  besloten,  wil  hij  zeggen,  dat  er  geen  herinnering  aan  uw  naam overblijve. Want van iemands naam zaaien, is zijn gerucht verbreiden Wanneer dus God enig zaad geheel doet verdwijnen van de aarde, of ook, wanneer Hij enig volk vernietigt, dat is dan, opdat er geen verbreiding van zijn naam meer zou plaats hebben.

God beveelt over u, opdat, wat over u komt, niet  toevallig kome, en door enen anderen rechter, maar opdat gij het na aankondiging van God ondergaat.

2) De zeer verbreide mening dat Nahum hier het vermoorden van koning Sanherib in den afgodstempel te Ninevé (Jes. 37:38. 2 Kon. 19:37 voorzegt, is met den Hebr. grondtekst onverenigbaar, ook zinspeelt de Profeet niet op deze gebeurtenis.

De zes laatste Profeten hebben hoofdzakelijk ten deel, het volk Gods onder het  werkelijk komen en den druk der gerichten nog op te richten en hun te tonen, hoe de ijver Gods over hen wel groot is, maar Zijn toorn over de vijanden nog veel zwaarder zou zijn, en hoe God, nadat de tuchtiging haar doel bereikt heeft, het hunnen vijanden zal vergelden, daarentegen hun ten goede aan Zijn verbond zal denken.

15.

II. Vs. 15-Hoofdst 2:13. Nadat de Profeet in het vorige hoofdstuk de nabijzijnde verwoesting van Ninevé als ene daad van den Goddelijken ijver tegen de vijanden van Zijn rijk, en van Goddelijke goedheid en barmhartigheid jegens de Zijnen heeft aangekondigd, ziet hij nu in den geest de stad reeds verwoest, en schildert hij de toedracht der katastrofe tot aan het ontzaglijk  einde  van  de  gehele  verwoesting  der  plaatsen  op  de  levendigste  wijze.  De schildering  begint  met  ene  vertroostende  aanspraak,  een  lichtstraal  voor  het  volk  Gods

midden in den naderenden nacht des gerichts voor Ninevé. Hij ziet vreugdeboden van Ninevé over de bergen ijlen, om aan het volk van God te verkondigen, dat zijne verlossing van de Gode vijandige wereldmacht is gekomen, en het nu ongehinderd zijnen God kan dienen. De Heere  zal  nu  de  heerlijkheid  van  Zijn  rijk  weer  herstellen.  Vervolgens  begint  de  Heere Ninevé’s verwoesting van het begin af voor te stellen. Hij ziet een machtig, strijdlustig leger tegen de stad aantrekken, waaraan zij geen weerstand kan bieden, omdat de Heere besloten heeft aan de onderdrukking van Zijn volk een einde te maken. (vs. 1-5). Wel beproeven de Assyriërs  den  bestormenden  aanval  der  vijanden  tegen  te  houden;  maar  het  is  alles  te vergeefs, de stad wordt veroverd, de menigte harer bewoners vliedt vol smart en schaamte, en de rijkste buit valt in handen der plunderende vijanden (vs. 6-11). De plaatsen, waar Ninevé eens stond, waarheen eens zijne roofzuchtige beheersers, als leeuwen, de geroofde schatten der volken zamensleepten, is nu woest en ledig geworden (vs. 12-14).

15. a) Ziet, o Zion! op de bergen 1) rondom u de voeten desgenen, die het goede boodschapt, die vrede doet horen, die u redding en hulp van den Heere verkondigt (Jes. 52:7) 2) vier nu weer ongestoord uwe vierdagen, o Juda! Dank op uwe feesten den Heere voor Zijne grote daden in vroegeren tijd, dank Hem ook voor de tegenwoordige verlossing, en betaal uwe geloften 3), welke gij in het uur uwer verlossing hebt gedaan, want de Belialsman 4), de nietswaardige Assyriër, zal voortaan niet meer door u doorgaan, om uw land en uwe steden te veroveren en te plunderen, en den naam uws Gods te lasteren, zo als Salmanassar, Sanherib en  Rabsake  hebben  gedaan;  hij  is  voor  het  oog  mijns  geestes  door  Gods  gericht  gans uitgeroeid.

a) Rom. 10:15

1) Wederom leert de Profeet, dat wat geprofeteerd is over het verderf van de stad Ninevé, dit tot doel heeft, dat God door een zo zichtbaar bewijs getuigt, dat Hij voor Zijn volk zorg draagt  en  niet  ongedachtig  is  aan  het  Verbond,  wat  Hij  met  Abraham’s  geslacht  heeft opgericht.  Anders  zou  deze  godsspraak  haar  kracht  gemist  hebben,  zouden  zij  gemeend hebben, dat dit toevallig geschied was, of door een fatale revolutie, of om ene andere oorzaak, dat Ninevé was verwoest. De Profeet toont derhalve, dat de ondergang der stad en van de monarchie van Ninevé een bewijs was van de Vaderlijke liefde Gods jegens Zijn uitverkoren volk en Hij ten gunste van één volk zodanige verandering had gemaakt, dewijl God, ofschoon Hij  voor  een  tijd  straffen  over  de  Israëlieten  had  gebracht  enig  zaad  dus  wilde  doen overblijven, dewijl het ongerijmd was geweest, dat Zijn Verbond geheel was vernietigd, wat toch onvernietigbaar was.

De boden (want van velen is in den grondtekst sprake) verschijnen op de bergen, omdat van daar hun stem verre kan worden gehoord.

Jesaja  verbindt  de  boodschap  des  vredes  met  den  val  van  Babel.  Nahum  verbindt  die boodschap  met  den  val  van  Ninevé,  ongeveer  70  jaar  vroeger.  Ziet  men  slechts  op  de geschiedenis,   zo   baatte   Ninevé’s   ondergang   Israëls   weinig,   vermits   de   verderfelijke heerschappij van Babel daarop volgde, door welke de verwoesting van het rijk van Juda werd volbracht. Maar de kracht der Profeten is daarin gelegen, dat zij elk gericht over de vijanden

van God en van Zijn volk als type van het jongste oordeel plegen te beschouwen. Zo lang het volk Gods zelf zich aan den Heere bezondigt, zo lang zal het wel altoos weer ene vijandelijke tuchtroede moeten gevoelen; doch den bekeerden, die het echte zaad Israëls zijn, is ook elke verlossing  uit  zulke  vijandelijke  macht,  weer  een  beeld  en  onderpand  van  de  laatste volkomene bevrijding, en, de Profeten, van den Geest des Heeren vervuld, spreken zó, dat den vromen altijd het uitzicht op de laatste volkomene verlossing geopend wordt.

2) Daar de volgende woorden ene oproeping van den Profeet aan Zion, niet den inhoud van de prediking der vreugdeboden bevatten, zou hier beter een punt dan een dubbele punt staan. Wat de boden moeten verkondigen, blijkt van zelf daaruit, dat zij boden des vredes zijn.

3) De hoofdzaak bij het gericht over Ninevé was, dat daardoor het geloof aan den God van Israël krachtig werd opgewekt, en de harten tot het wachten op de belofte gesterkt werden.

4) Dit is hier in de eerste plaats van toepassing gemaakt op den koning van Ninevé en van Assur; en, zo opgevat, moest Nahums belofte, vooral voor zijne bedrukte tijdgenoten, zeer welkom  worden.  Voor  ons  is  echter  de  waarheid,  die  er  aan  ten  grondslag  ligt,  veel belangrijker: dat voor het volk Gods ene volkomene verlossing is weggelegd, en in Christus reeds verschenen is, waardoor de Belial, van welken ten allen tijde een Belials-geest uitgaat, voor eeuwig verstoten wordt.

---HOOFDSTUK---2.

VERWOESTING DER STAD NINEVE.

1. De verstrooier, de machtige, dien de Heere zendt, om uwe macht te vernietigen en uwe bewoners te verstrooien, trekt tegen uw aangezicht op, o Ninevé! om een leger voor uwe muren te vergaderen, bewaar de vesting, verzamel al uwe krachten, of gij tegenstand zoudt kunnen bieden, bezichtig den weg, op welken de vijanden nader trekken, sterk de lenden, versterk de kracht zeer, opdat zij de stad niet binnendringen.

2. Maar al uwe krachtsinspanning zal u niet redden; gij wordt nu vernietigd, want de HEERE heeft  dat  vast  besloten;  Hij  heeft  de  hovaardij  Jakobs  afgewend;  Hij  zal  de  goddelijke heerlijkheid, op welke Jakob, het gehele van Jakob afstammende volk met recht trots kan zijn, weer oprichten, gelijk de hovaardij Israëls 1), waarop het volk Gods, dat in den strijder met God zijne hemelse roeping erkent, trots is; want de a) ledigmakers de plunderaars, de volken der wereld, namelijk Assur, hebben ze ledig gemaakt, hoewel zij Gods wijnberg zijn, en zij hebben hunjonge edele wijnranken (Jes. 16:8), de leden van Mijn volk, verdorven, daarom staat de Heere nu tegen u op, om dien smaad te wreken.

a) Ps. 80:13. Jes. 10:12.

1) Zowel de naam van Jakob, alsook Israël geeft hier het gehele volk der 12 stammen te kennen, niet Jakob het rijk van Juda, Israël het ten ondergegane rijk van Israël; want Nahum denkt nergens dan aan dat laatste. De Profeet noemt echter deze twee namen voor hetzelfde volk,  om  daarmee  zijne  natuurlijke  en  zijne  geestelijke  afstamming,  zijn  nationaal  en goddelijk  karakter,  zijne  aardse  en  hemelse  roeping  te  kennen  te  geven,  en  bij  deze gewichtige belofte zamen te vatten, als wilde hij zeggen: De Heere zal de grootheid des volks weer zo herstellen, dat het natuurlijke volk geheel in het geestelijke opgaat, de gehele natie een waar volk Gods wordt, ieder in ‘t bijzonder, die lichamelijk tot het volk behoort, een kind Gods is.

In welk enen zin wij deze woorden lezen, hetzij van de vernedering van Israëls hovaardij, welke vernedering nu eerlang een einde nemen zou, hetzij van den luister van Jakob, welke de Heere nu zou doen herleven, altijd ligt er de zin in, dat het oordeel zou wederkeren op de Assyriërs, welke Israël hadden geroofd. Zeker is het dus, dat het volk, waarop de Heere ene bijzondere betrekking heeft aangenomen, onder hetwelk Hij Zijne kerk en erfenis had, het bestendig  en  onberouwelijk  voorwerp  Zijner  liefde  en  uitnemende  begunstiging  blijft. Kastijden  mag  Hij  het,  zwaar  en  ontzettend  kastijden,  zelfs  in  de  handen  der  vijanden overleveren en in ballingschap voeren, nochthans verzaakt Hij Zijne betrekking daarop niet. Hij beschouwt en behandelt het als het tederste voorwerp Zijner gunst, bewaakt het als de appel van Zijn oog, omdat Hij er Zijne uitverkorenen onder heeft, omdat zij beminden om der vaderen wil zijn, met welke Hij Zijn verbond heeft opgericht, en omdat Hij Zijnen groten naam in den weg der genade voor het oog der ganse aarde daarin verheerlijken wil. In zulk ene schatting staat daar de gemeente, naar den naam des Zoons genoemd, bij den hogen en heiligen  God  door  alle  tijden  heen,  niet  om  haars  zelfs  wil,  maar  om  Zijn  eeuwig  en

vrijmachtig  ontwerp  der  genade,  om Zijns  Zoons,  om des  Verbonds  wil.  Daarin  ligt  de vastheid voor onze geloofsbeschouwing en verwachting, te midden van al de woeling der zonde; hierin vinden wij een vasten grond der vertroosting in donkere dagen, en dit is de spoorslag tot godzaligheid en getrouwe behartiging van het Evangelie, dat tot ons komt. Hoe zwaar ook de hand Gods op Zijne gemeente tot hare kastijding rust, en welke volken daartoe ook  gebruikt  worden,  het  oordeel keert  eens  weer  in  gerechtigheid.  Assur,  hetwelk  een leeuwehol gelijk was, dat alles verslond, zou tegen den Almachtige niets vermogen, en eens gewis  vernederd  en  vernietigd  worden.  Als  het  de  tijd  des  Heeren  is,  en  Zijn  doel  ter kastijding en loutering Zijner gemeente wordt bereikt, dan staat de Allerhoogste op, om Zijne en Zijner erfenis vijanden te verdelgen. Dit is ene zekere verwachting, reeds dikwijls door de uitkomst  gestaafd,  zij  blijft  tot  aan de voleinding  der  eeuwen,  terwijl de beloften,  welke daaraan gegeven zijn, eenmaal zo zeker zullen vervuld worden, als dit  woord van Nahum vervulling gevonden heeft.

3. Daarom zal op Gods bevel een machtig leger tegen u, o Ninevé! aanrukken. De schilden Zijner helden, dier door den Heere tot volvoering van Zijn gericht gezonden helden, zijn rood gemaakt, zijn schitterende van goud, een zinnebeeld van den blijden moed dier strijders; de kloeke mannen zijn scharlakenvervig 1), zijn gekleed in purper, de afbeelding van het hun opgedragen bloedig gericht, de wagens zijn in het vuur der fakkelen, zijn met allerlei metalen sieraden 2) opgepronkt, ten dage als Hij Zichtegen u ten strijde bereidt, en de spiesen worden geschud, zij zwaaien die met zo veel moed, dat in de verte hun geflikker wordt gezien.

1) De Profeet verzamelt al de kracht zijner rede om de vreselijke grootheid der gebeurtenis voor het gezicht en gehoor tot de indrukwekkendste aanschouwelijkheid te brengen.

Purperrood was volgens de ouden de lievelingskleur der Mediërs en Babyloniërs; ook om die reden verschijnen den Profeet de uitgelezene helden in het leger (want alleen van deze, en niet van al het krijgsvolk, is in den grondtekst sprake) gekleed in deze kleur.

2)  De  wagens  der  Assyriërs,  zo  als  men  ze  op  de  gedenktekenen  ziet,  schitteren  van glinsterende  voorwerpen  van  ijzer  of  staal,  van  bijlen,  bogen,  pijlen,  schilden  en  allerlei gereedschappen,   de  paarden  worden  gezien  met  kronen  en  rode  franjes  getooid,  de disselbomen met schitterende zonnen en manen versierd. Hierbij neme men de gewapende soldaten, die op den wagen staan, zo kan het door dat alles zeer goed zijn, dat de wagens door de zonnestralen beschenen, met grote snelheid daarheen vliegende, een vlamachtig aanzien verkregen.

4. Zie, dit zo glinsterend uitgerust leger Gods rukt tegen u in storm aan; reeds dringen zij in de voorsteden in. De krijgswagens razen door de wijken, zij lopen ginds en weer op de straten (beter: op uwe pleinen); hun gedaanten zijn als der fakkelen, zij hebben het aanzien, wanneer zij met hunnen metalenpronk en de glinsterend geklede krijgslieden in blinkende krijgsrusting voorbij lopen, zo snel door elkaar henen, of, daarheen, als de bliksemen.

5.  Hij,  de koning  van Ninevé,  zal in zulk  een  nood  aan  zijne voortreffelijken,  aan zijne krijgshelden gedenken, en hen ontbieden, om de stad te verdedigen, en de vijanden terug te

drijven 1) doch zij zullenvan schrik over dien geweldigen aanval der vijanden sidderen en struikelen in hun tochten, zij zullen vallen als zij willen uittrekken, zij zullen haasten naar hunnen muur, om de meest bedreigde punten te bedienen, als het beschutsel, het stormdak 2) der belegeraars reeds vaardig zal wezenen aan den muur bevestigd is.

1) Het is als zagen wij, hoe de koning uit den slaap der zwelgerij door het ontzaglijk geraas gewekt, als uit den droom opwaakt, en zonder zelf deel te nemen aan de verdediging zijner stad,  er  over  peinst,  dat  voortreffelijke  helden  hem  dienen,  die  hem  zouden  kunnen beschermen.

Wanneer de God des hemels voortgaat om met een volk te twisten, dan kunnen noch de paleizen,  noch  hun  koningen,  noch  de  tempel,  noch  hun  afgoden  hen  beschutten  en beschermen, maar moeten allen onvermijdelijk met hen vallen.

2) Die stormdaken waren gewoonlijk torens, die voor de muren gebouwd en met krijgslieden bezet werden, tot ene hoogte, dat zij soms met de muren of zelfs met de torens daarvan gelijke hoogte hadden.

6.  De  anders  zo  vaste,  ontoegankelijke  poorten  der  rivieren,  1)  aan  den  Tiger  met  zijn nevenrivier Khosr en zijne vele kanalen, waardoor  die poorten worden beschermd, zullen eindelijk door den vijand geopend worden, en het paleis 2) met zijn tot hiertoe onbeperkt gebiedend hof zal smelten, zal van schrik en angst over de verovering der stad vergaan.

1) Ninevé had zulke poorten, daar de stad aan den mond van den Khosr in den Tiger, aan de helling van den (niet steilen) rotsoever en gedeeltelijk in alluvium zo was aangelegd, dat de natuurlijke loop van den Khosr door 3 stenen dammen, wier overblijfsels nog te zien zijn, van het voor de stad bestemde gedeelte afgedamd, en door een kanaal was afgeleid, dat het water tot aan de stad voerde, vanwaar het zich rechts en links in de stadsgrachten verdeelde. Men had ook een afloop door de stad, maar in het zuiden diende ook nog een ander klein water tot vulling der gracht.

Andere uitleggers zetten over: "de poorten der stromen openen zich, " en vinden hier ene grote overstroming der stad door de stromen, welke haar anders tot bescherming dienden, voorzegd, zo als die ook door Xenophon en Diodorus wordt bericht. Zij verhalen, dat in het derde jaar der belegering de rivier aan de stad vijandig geworden is, en door hevige, lang aanhoudende regens tot ene voorbeeldeloze hoogte is gezwollen, de muren ter lengte van 20 stadiën omvergeworpen heeft, en op die wijze den vijand den weg in de stad heeft geopend, en die op de lager gelegene gedeelten overstroomd.

2) De koningen van Ninevé verstonden de kunst om te bouwen. Een kolossaal, pyramidaal, kwadraatvormig fondament, omgeven door muren met  torens, poorten en trappen-op een plateau  verhief  zich  een  tweede  peribolus-zo  verhief  zich  in  verschillende  afdelingen  en omgevingen  het  gebouw  tot  aan  de  eigenlijke  residentie  der  dynastie,  tot  aan  de  twee betekenisvolle, door mystische dier-kolossen bewaakte poorten- van het gerechtshof ging het weer  terrasvormig  naar  boven  tot  de  privaat  paviljoens  der  vorsten,  die  in  afzonderlijke

massa’s in beschaduwde tuinen stonden. En boven dit alles verhief zich als kroon op het werk de hoge piramide met de terrassen vol bomen en de daarheen leidende draaitrappen. Boven op bevond zich het grafteken van den stamvader, die aan het onderworpen volk als god was opgedrongen.

7. En Huzab 1) (= de koningin) zal gevankelijk weggevoerd worden Ninevé, de koningin der volken, de onverwonnen jonkvrouw, zal aan den smaad worden prijsgegeven; men zal haar heten voortgaan, haar voortjagen; en hare maagden, namelijk de inwoners der stad, die haar tot hiertoe dienen, zullen haar geleiden als met ene stem der duiven, zuchtende over het lot harer meesteres, trommelende op hare harten, slaande op hare borsten.

1)  In  het  Hebr.  Wehutsab.  Beter:  Het  is bestemd,  en dan het  volgende:  Zij zal worden ontbloot.  Calvijn  tekent  dan  ook  aan:  Vele  uitleggers  menen,  dat  Hutsab  de  naam  der koningin  is.  De  koningin,  dus  zeggen  zij,  Hutsab  geheten,  zal  in  ballingschap  gezonden worden. Maar dit is al te gedwongen en is er geen enkele reden, waarom men zou menen, dat het een eigennaam is. Juister, naar mijn oordeel, gaan zij, die het terugbrengen tot den staat van het rijk. Hij vat het dan ook op als: Het staat vast, in den zin, het is vastelijk besloten. Onze Staten-Overzetters volgen in deze de Lutherse vertaling.

2)  De schrik  zal zo  groot  zijn,  dat  de smart  niet  eens zich in enkele tonen en klachten openbaart, maar dat zij onder elkaar zwijgende zuchten, en met onverstaanbaar gemurmel de tranen inhouden op de wijze der kirrende duiven.

8. Ninevé is wel ten opzichte van de daarin wonende en zamen stromende mensen massa’s even als de daarin opeen gehoopte rijkdommen, als een watervijver, van de dagen af dat zij geweest is, doch zij, die bewoners, zullen, verschrikt voor de indringende vijanden, haastig vluchten. Staat, staat! zal men roepen, zal de aanvoerder van het leger der verdediging roepen, maar niemand zal omzien.

Deze vergelijking is te meer gepast, daar Ninevé door de kanalen en stromen, welke er om heen  vloeiden,  en  die  het  mede  tot  ene  macht  in  Azië  hadden  verheven,  met  ene  grote watervlakte kon worden vergeleken, ten minste bij ene overstroming als bij de belegering heeft plaats gevonden.

9.  Rooft  zilver,  zal  dan  de  Heere  als  opperste  veldheer  van  dat  leger  den  ingedrongen veroveraars toeroepen 1), rooft goud, want er is geen einde des voorraads, der heerlijkheid van allerlei gewenste vaten 2).

1) Hierdoor wordt aangeduid, dat de plundering niet toevallig geschiedde, maar omdat God de ongerechtigheden, aan Zijn volk bedreven, wilde wreken.

2) De door Messias genoemde getallen van de onmetelijke schatten in edel metaal en kostbare gereedschappen te Ninevé zijn wel fabelachtig; maar zij hebben toch hun geschiedkundige zijde, in zoverre men in de tijden van Ktesias de rijkdommen van Ninevé oneindig hoger schatte  dan  de  enorme  schatten,  welke  in  de  schatkamers  van  het  Perzische  rijk  waren

opeengehoopt. Dat het laatste volkomen overeenkomstig de waarheid is, kan men daaruit opmaken, dat de veroveraars van Ninevé, de Meden en Chaldeën, van wier grote buit aan goud, zilver en andere schatten de Profeet hier spreekt, Ecbatana en Babylon, van Ninevé’s roof op ene wijze met goud werden overladen, dat de geschiedenis niets dergelijks mededeelt.

10.  Zij  is  geledigd,  ja  uitgeledigd,   uitgeput,  en  a)  haar  hart  versmelt  in  volslagen moedeloosheid, en de knieën schudden van schrik, en b) in al de lenden is smart, en hun aller aangezichten betrekken als een pot 1), welke in den gloed des vuurs zijne kleur verliest (Joël 2:6).

a) Deut. 1:28; 20:8. Joz. 2:11; 5:1; 7:5. 13:7. b) Jes. 13:8; 21:3.

11. Waar is nu de woning der leeuwen, die alles rondom roven en  vertreden, en die zo overvloedige en schone weide der jonge leeuwen? alwaar de leeuw, de oude leeuw of, de leeuwin,  en  het  leeuwenwelp,  in  volle  gerustheid  en  in  ongestoorde  volheid  van  macht wandelde, en er was niemand, die hem verschrikte. Zie, zij is verdwenen en verdelgd, de heerlijke, grote stad met al hare roofzuchtige volken en inwoners en roof!

12. Niemand wederhoudt hem. De leeuw, de koning van dat  rijk van geweld, die genoeg roofde voor zijne welpen, zoveel de burgers van het rijk slechts begeerden, en worgde alles wat hij vond, voor zijne oude leeuwinnen, zijne onderdanen en bondgenoten, die zijne holen vervulde met roof, en zijne woningen met het geroofde.

Leeuwen komen zo menigvuldig op de Assyrische gedenkstenen voor, dat men ziet, hoe het volk er behagen in had, om zich en zijne groten met deze machtige dieren te vergelijken; en het als het ware voor zijn wapen hield.

God lacht met de bozen, terwijl zij nog machtig zijn. Terwijl nog Ninevé bloeit, vraagt Hij: "Waar is nu de woning der leeuwen?" Zo laat u dan raden, gij koningen, en laat u tuchtigen, gij rechters der aarde.

Een begrip daarvan, hoe de Assyriërs uit den gansen omtrek schatten zamensleepten, geven de opschriften op de uitgegevene monumenten. Op een van deze wordt door enen koning gezegd: Op den 32sten der maand maakte ik mij van Kalah op. Ik begaf mij over de rivier den Tiger. Van den rechteroever van den Tiger ontving ik rijke schatting. Toen marcheerde ik naar de stad Sjadikanni. De schatting dezer stad was goud, zilver, koper, schapen, enz.

13. Dat alles gaat te niet. Ziet, Ik wil aan u, o Assur! met uw roofnest Ninevé, spreekt de HEERE der  heirscharen 1), de alleen levende, die ook over de hemelse legerscharen een Heere is, en Ik zal hare wagenen met alle uwe krijgswerktuigen, met welke gij uwe geweldige heerschappij gesticht hebt, in rook verbranden, in rook doen opgaan, en het zwaard zal uwe jonge leeuwen, uwe krijgslieden verteren, en  Ik  zal uwen roof, uwe gehele, roofzuchtige wereldheerschappij, uitroeien van de aarde, en de stem uwer gezanten, die in uwen naam den volken bevelen verkondigen en schatting afpersten evenals Rabsake over Jeruzalem (2 Kon. 19:10 vv.), zal niet meer gehoord worden.

1) Hier komt nu de Heere het oordeel uitdrukkelijk voor het Zijne erkennen, bedreigende om haar de middelen van verdediging en onderdrukking te benemen, en om die door vuur en zwaard te verdelgen, verklarende tevens, dat de oorzaak van Zijn twist hare onderdrukking en roven  is  geweest;  waarom Hij dan  alles  zou  wegnemen,  wat  zij op  die  wijze  verkregen hadden, haar dus verhinderende om meer te kunnen onderdrukken.

Ninevé was weer teruggezonken in haar vijandschap tegen God. De prediking van Jona had geen blijvende bekering uitgewerkt en daarom komt nu, nu de maat der ongerechtigheid vol is, de Heere met de uiterste gestrengheid.

Met voorliefde gebruiken de Profeten als naam voor God "Jehovah Zebaoth, " juist dan, als van het ter nederwerpen der heidense machten wordt gesproken, juist van de machten, welke zich  aan  den  dienst  der  hemeltekenen  als  hunnen  goden  hadden  overgegeven.  Daarmee wilden zij tot het geweten brengen, dat Jehovah ook van dit leger des hemels, de sterren met de daar boven zwevende en als ten dele met hen verbonden geachte hemelse geesten had geschapen. Ja, dat  deze op Zijn bevel de heilige krijgen tegen de macht der heidenwereld mede  moesten  helpen  strijden.  Het  gehele  Woord  van  God  in  vs.  13,  dat  terugziet  op dergelijke in Hoofdst. 1:12; 2:8, moet, daar het tegelijk het  toppunt der rede van Nahum vormt,  op de voorgaande dreiging het  zegel der bevestiging drukken, de almachtige God verkondigt het, en Hij zal Zijn woord volbrengen.

---HOOFDSTUK---3.

ZONDEN DER STAD NINEVE.

III. Vs. 1-18. In deze laatste afdeling ontwikkelt nu de Profeet hoe dit treurige lot van Ninevé en van het Assyrische rijk volkomen rechtvaardige vergelding is, daar hij aanwijst, hoe grote schuld het op zich had geladen. Het is in drie delen verdeeld. In het eerste (vs. 1-7) schildert de Profeet  het  roofzuchtige, boosaardige, bedrieglijke, afgodische en gewelddadige wezen van Ninevé, waarom het nu een schandelijk einde zal nemen. In het tweede (vs. 8-13) wijst hij Ninevé op het even zo machtige Thebe in Opper-Egypte, dat de verovering niet had kunnen ontgaan, maar zijn lot zou nog veel treuriger zijn. In het derde (vs. 14-18 ontneemt hij het de laatste sleutels van vertrouwen. Al was Ninevé nog veel sterker bevestigd, al had het een veel talrijker bevolking, zo zou het toch een verschrikkelijk einde hebben.

1.   Wee   der   bloedstad,   die   gans   vol  leugen,   en  verscheuring   is!Door   leugenachtige voorspiegelingen, welke zij den volken in hunnen nood doet, belooft zij bescherming en hulp, maar zij misleidt de volken, en berooft ze dan van hun vrijheid en van hun schatten, bijv. Juda; de roof houdt niet op.

God is een lankmoedig God. Hij heeft bij Ninevé gewacht, maar het houdt niet op met roven. Natuurlijk,  want  de  wortel is  vergiftigd;  bloedschulden  komen  voort  uit  afgoderij.  Waar godsdienst in het land is, blijft toch nog altijd een overblijfsel, welks voorbede het gericht terughoudt, en dat niet weer kan verloren gaan. Maar Ninevé, de wereldmacht, is geheel en al bedrog, en moet daarom geheel verdorven worden. Niet om de afgoderij alleen zou God het vernietigd  hebben,  anders  zou  Hij  Jona  niet  hebben  gezonden.  Zijne  gerechtigheid  heeft gewacht  op het  openbaar maken der bloedschulden. Maar nadat  deze de gehele stad zijn doorgedrongen, nadat  al hun werk het  bepaald heidens karakter  hebben aangenomen, om zichzelven in plaats van God, die zegt dat bedrog en moord zonden zijn, met voeten te treden, moet de ondergang komen.

2. Daarom moet het tot een gericht over hen komen. Een vijandelijk leger zal binnendringen. Er is het geklap der zweep en het geluid van het bulderen der raderen, en de paarden stampen, en de wagens springen op van wege de oneffene wegen.

3. De ruiter steekt omhoog, zo het vlammende zwaard als de bliksemende spies. En welke zal de  uitslag  zijn  van  dezen  aanval  der  vijanden  door  Ninevé?  Ziet!  er  zal  veelheid  der verslagenen zijn, en ene zware menigte der dode lichamen; Ja er zal geen  einde zijn der lichamen, men zal over hun lichamen struikelen.

Ktesias, die de verovering der stad bericht, verhaalt, dat de golven van den Tiger op een aanmerkelijken afstand rood waren; zo groot was het getal der verslagenen geweest.

4.  Dat  alles  wedervaart  der  bloedstad  om  der  grote  hoererijen  wil,  om  de  arglistige bedrieglijke sluwheid, waarmee zij zich in de vriendschap der zwakkere volken indrong, en ze onderdrukte. Daarom wee der zeer bevallige hoer, die door pracht en weelderigheid de zinnen

der volken verblindde, der meesteres der toverijen, der verborgene, heimelijk werkende listen, die  met  hare  hoererijen  volken  verkocht  heeft,   en  geslachten  met  hare  toverijen  in schandelijke slavernij heeft gebracht.

Met de hoererij is natuurlijk niet de ontrouw jegens den Heere bedoeld; want er is sprake van ene heidense stad. De hoererij der grote wereldstad, waarmee zij, gelijk ene wellustige vrouw, anderen tot zich heeft gelokt, en met hare toverkunsten heeft verstrikt, om ze met land en ketenen aan zich te boeien en nut van hen te trekken, is hier bedoeld. Het is de hoererij der grote wereldstad, welke zich tot middelpunt der volken maakt, van welke de gehele wereld afhankelijk is.

5. Daarom ziet, Ik wil aan u, spreekt de HEERE der heirscharen. Gelijk gij den volken gedaan hebt, zo zal ook u geschieden, en Ik zalvoor uwe schaamteloze hoererij, met welke gij de volken hebt misleid, uwe zomen, de zomen van uw schoon koninklijk gewaad ontdekken boven uw aangezicht, en Ik zal den Heidenen, den door u onderdrukte volken, uwe naaktheid en den koninkrijken uwe schande wijzen, zodat zij zien, dat gij niets anders den ene listige boeleerster zijt.

Niet om hare deugd, maar als ene nog niet onderworpene stad wordt Ninevé als jonkvrouw gedacht. Hare onderwerping wordt voorgesteld onder het beeld van hetgeen voor ene maagd het onterendste is. (vgl. Jes. 47:3.) .

6. En Ik zal verfoeielijke dingen op u werpen, en u tot schande maken, en Ik zal u als enen spiegel stellen; gij zult tot een schandaal en uitwerpsel worden.

7.  En het  zal geschieden,  dat  allen,  die u zo  met  smaad en schande bedekt  zien,  van u wegvlieden zullen, zonder enig medelijden met uwen toestand te hebben, en zeggen: Ninevé is verstoord, wie zal medelijden met haar hebben, daar zij haren ondergang meer den verdiend heeft? van waar zal ik, de Profeet van den heiligen en rechtvaardigen God, dan, als allen zo spreken, u troosters zoeken?

Het  is hier,  alsof  koning,  stad en rijk  voor  den rechterstoel stonden van den Heere der heirscharen zelven, en zij het daarvan uitgaande besluit des toorns met alle daarbij behorende oorkonden moesten aanhoren.

Het is rechtvaardig bij God om Zijne vijanden niet alleen zo te slaan, dat de slag de genezing van alle vertroosting van vrienden te boven gaat; en dat de schrik daarvan hen zo overstelpt, dat zij niet kunnen of durven verschijnen, om hen te beklagen of te vertroosten, maar het is ook rechtvaardig, dat dezulken, die zonder barmhartigheid te oefenen, onderdrukt  hebben, ook niemand hebben, om hen te beklagen in hun rechtvaardig verdiende straf. Daar zou geen droefheid zijn, dat haar oordeel zou kunnen uitdrukken, noch geen vertoningen maken om haar te verlichten; hare vrienden verschrikt zijnde, zouden voor haar niet durven te voorschijn komen, en zij zou van allen in hare ellenden gehaat en verfoeid worden.

8. Ja, zeer zeker en ontwijfelbaar is dit uw lot, o Ninevé! Zijt gij beter naar uwe gedachten den No 1), de volkrijke stad Thebe, de beroemde koningsstad van Opper-Egypte, gelegen in de rivieren, aan beide oevers van den Nijl en zijne kanalen? zijt gij zo veiliger dan zij, diein de armen van den Nijl rondom henen water heeft tot muren? welker voormuur de zee is, haar muur is van zee, namelijk de diepe Nijlstroom, welke als ene zee is (Job 41:22). En toch is zij bij al hare schijnbaar onwederstaanbare macht de verovering door den koning Sargon van Assyrië niet ontkomen.

1)  No-Amon  (waarschijnlijk:  woning  van  Amon)  was  de  heilige  naam van  de  beroemde koningsstad Thebe in Opper-Egypte, en werd door de Grieken Diospolis overgezet. Reeds Homerus roemt haar als van honderd poorten voorzien; in haar resideerden de Faraö’s in de 18de-20ste dynastie van Amasis tot aan den laatsten Ramses. Zij maakten die werken van bouwkunst,  welke  reeds  door  de  Grieken  bewonderd,  in  hun  overblijfsels  nog  heden  de bezoekers in verbazing brengen. Zij lag aan beide zijden van den Nijl, welke daar 1500 voet breed  is,  in  ene  vlakte,  gevormd  door  het  teruglopen  van  den  Lybischen  en  Arabischen bergmuur, op welke nu negen grotere en kleinere dorpen verstrooid zijn, waaronder op den oostelijken oever Karnak en Luxor, met hun beplantingen van dadels, suikerriet, koren enz.

9. En over welke krijgslegers had zij te gebieden! Morenlandof Ethiopië, en het eigenlijke Egypte waren hare macht, en er was geen einde er waren bovendien nog meerdere volken bijv. Put, Lybie, dat zich over Noord-Afrika tot Mauretanië uitbreidde, en Lybea, ten westen van de Delta (Gen. 10:13) waren als vasallenstaten tot uwe hulp, o koninklijk Thebe!

10. Nog is zij of, ook zij is uit hare koninklijke woning gevankelijk gegaan in de gevangenis; ook zijn, zo als gewoonlijk bij veroveringen, harekleine kinderen op het hoofd van alle straten verpletterd geworden, en over hare geëerden hebben zij het lot geworpen als over slaven, en al hare groten zijn in boeien gebonden geworden. Ziet daar een spiegel van uw eigen lot!

Nauwkeuriger berichten omtrent deze verovering van Thebe, want alleen van ene zodanige, niet van verwoesting, spreekt onze plaats, hebben wij helaas niet. De gebeurtenis moet niet lang  vóór  den  tijd  van  onzen  Profeet  hebben  plaats  gehad,  zodat  zij  nog  in  levendige herinnering der tijdgenoten stond. Het is nauwelijks aan twijfel onderhevig, of de Assyrische koning Sargon, de opvolger van Salmanassar en voorganger van Sanherib, na de verovering van  Asdod  en  Filistea  een  veldtocht  naar  Egypte  en  Ethiopië  ondernomen  heeft,  de toenmalige residentie der Faraö’s, No-Amon, veroverd en, zo als Jes. 20:3 vv. voorzegd heeft, de gevangenen van Egypte en Ethiopië in ballingschap heeft gedeporteerd. Dit blijkt vooral ook uit de opschriften op de talrijke monumenten van het door Sargon gebouwde paleis te Khorsabad.

11. Ook zult gij eens van den bedwelmenden drank des toorns Gods dronken worden, gij zult u verbergen, en worden als waart gij er nooit geweest; ook zult gij te vergeefs ene sterkte, ene veilige wijkplaats zoeken van wege den aanrukkenden vijand.

12. Al uwe vastigheden, op welke gij u zo vol vertrouwen verliet, zijn vijgebomen met de eerste, met vroegrijpe vruchten; indien zij geschud worden, zo vallen zij dien op den mond,

die  ze  eten  wil,  1)  zo  gemakkelijk  zullen  ook  de  vijanden  uwe  burchten  innemen  en vernietigen.

1) Het doel van de vergelijking is dit, dat de vernietiging en verwoesting gemakkelijk zal plaats hebben. Was No-Amon ten leste bezweken, die sterke stad, hoe veel te lichter zou Ninevé veroverd kunnen worden, als God, de Heere, daartoe besloot.

Als Gods besluit uitgevaardigd is, om te verwoesten, dan baat geen versterking, dan helpen geen machtige krijgers. De krijgers zouden toch tot vrouwen worden. De moed zou vergaan, de kracht en fierheid zou worden verbroken.

13. Ziet, uw eens zo dapper en onbedwingbaar krijgsvolk zal in het midden van u van angst en schrik tegenover de macht van het Godsgericht, dat u overvalt, tot vrouwen worden; de poorten uws lands, door welke de vijanden zouden kunnen indringen, als de passen van de in het  noorden  gelegene  bergen,  zullen  uwen  vijanden  wijd  geopend  worden,  zonder  enige moeite  als  van  zelf;  het  vuur  zal  uwe  grendelen  verteren,  uwe  vestingen,  welke  uwe bergpassen beschermen en uw land sluiten.

14. Schep u rijken voorraad van drinkwater ter belegering, gij zult het nodig hebben in den tijd van het beleg; versterk uwe vastigheden, ga in de klei, en treed in het leem, om stenen te maken voor  de  bolwerken; verbeter  den ticheloven,  maak dien gereed,  om bakstenen en tichels te branden.

Gelijk   de   Assyrische   monumenten   aanwijzen,   bouwden   de   Assyrischen   zowel   met ongebrande alleen in de zon gedroogde als ook met gebrande bakstenen.

15. Het vuur zal u aldaar in deze uwe vestingwerken verteren; het zwaard zal u uitroeien, het zal u, zo zult gij zonder tegenweer zijn, afeten, als de kevers, ene soort van sprinkhanen (Joël 1:4), die al het kruid der velden kaal afvreten; vermeerder u als kevers, vermeerder u, maak dichte, talrijke zwermen als sprinkhanen.

Volgens oude berichten liet  de koning,  aan  redding  wanhopende,  zelf zijn burg  in brand steken, en verbrandde hij die met zijne vrouwen en alle opgehoopte schatten (vgl. Jes. 30:33).

16. Gij hebt inderdaad meer handelaars, of kooplieden dagelijks binnen uwe muren, dan er sterren aan den hemel zijn; de kevers, de zwermen van sprinkhanen, de vijandelijke legers zullen in uwe muren invallen, alles haastig wegroven, en er van vliegen.

Dat Ninevé ene zeer rijke handelstad geweest is kan men reeds uit hare ligging afleiden. Zij lag daar, waar naar Oosterse mening, oosten en westen scheiden, en de Tiger bevaarbaar wordt, zodat men van daar gemakkelijk in den Perzischen zeeboezem kon varen, gelijk dan ook Mosul, dat tegenover Ninevé is aangelegd, door uitgebreiden handel groot en machtig is geworden.

17. Uwe gekroonden, de u onderworpene vorsten, die met u in den krijg trekken, zijn als de sprinkhanen, en uwe krijgsoversten, die uwe legers aanvoeren, als de grote kevers, die zich in de heiningmuren legeren in de koude der dagen, als hun kracht om te vliegen verlamd is; wanneer de zon opgaat, en hun lichamen weer verwarmt, zo vliegen zij weg, alzo dat hun plaats  onbekend  is,  waar  zij  geweest  zijn.  Zo  zullen  ook  uwe  krijgsbenden  spoorloos verdwijnen. Waar zijn zij? zal men dan vragen.

18.  Uwe herders,  de over  de kudde uws legers geplaatste  oversten,  zullen sluimeren,  in doodslaap,  o  koning  van  Assur!  uwe  voortreffelijken,  wien  de  bevordering  van  ‘s  rijks welvaart ten plicht is gezet, zullen zich tot de rust des doods leggen, uw herderloos volk zal zich op de bergen, welke het in het noorden omgeven, na de verwoesting van zijn land wijd uitbreiden, en niemand zal ze verzamelen, zij zullen daar ellendig omkomen.

In den grondtekst zijn in dit en het vorig vers alleen vormen van den tegenwoordigen tijd gebruikt. Het toekomstige gericht Gods aan Ninevé is den Profeet zo goddelijk zeker, dat het voor zijn oog als reeds nu voltooid voorkomt.

19. Er is gene zamentrekking gene genezing voor uwe breuk, uwe plage is smartelijk; uw staatsgebouw valt onherroepelijk in een, en niemand heeft medelijden met u; allen, die het gerucht van u horen, zullen van vreugde de handen over u klappen; want over wien is uwe boosheid, uwe tyrannie en wreedheid, met welke gij landen en volken ten onder bracht, niet geduriglijk gegaan!

"Als in een groten, treffenden klaagtoon eindigt het krachtige gezang van onzen Profeet. " Over  de  vervulling  der  profetie  van  Nahum  is  reeds  in  Hoofdst.  1:1  en  2  Kon.  15:20 gehandeld. Hierop steunende voegen wij er nog het volgende als tegenwoordig vrij algemeen aangenomen bij: Reeds de opvolger van Dejoces van Medië, Fraötes, begon grote stukken van het  Assyrische Rijk los te scheuren; hij waagde zelfs  een aanval op de centraalprovincie, welke echter werd afgeslagen. In het zuiden deden de Egyptenaars, wier land de Assyrische koningen  sedert  den  tijd  van  Sargon  gaarne  hun  provincie  noemden,  onder  Tirhaka  hun zelfstandigheid met kracht gelden; en Assurbanibal, Azar Haddon’s zoon, vermocht slechts weinig tegen hen. Onder Psammetichus begonnen zij reeds veroverend in Azië te dringen. Wel bevrijdden de in Azië invallende Scythen Assur een tijd lang van het gevaar van de zijde van Medië, terwijl daar  Fraörtes opvolger, Cyaxares, genoodzaakt was, zijn eigen land te beschermen. Spoedig stond er voor Assur in zijn eigen land een nog gevaarlijker vijand op in Babel, dat, vooral sedert Nabopolassar machtig geworden, om het wederverkrijgen van de vroegere  zelfstandigheid  en  heerlijkheid  worstelde.  Terwijl  Cyaxeres  door  voortgezette oorlog en Ninevé en het noorden als ene halve maan met zijne veroveringen omringde, had Nabopolassar reeds aanstalten gemaakt om af te vallen. Hij dacht er over, om Ninevé en het Assyrische rijk te doen vallen, om een eigen rijk te stichten. Daartoe had hij echter de hulp van Medië nodig, dat toen in een oorlog met Lydië was gewikkeld. Ene verduistering der lucht   op   helderen   dag,   welke   de   strijdende   partijen   hevig   verschrikte,   maakte   het Nabopolassar gemakkelijker, om vrede tussen hen te maken, ten gevolge waarvan hij zich met Cyaxares  tot  een  gemeenschappelijken  veldtocht  tegen  Ninevé  verbond,  waar  het  tot  de gedenkwaardige   driejarige  belegering  der  sterk  bevestigde  stad  en  eindelijk  tot  hare

verwoesting  en  tot  den  val  van  het  Assyrische  rijk  kwam.  Als  tijdpunt  voor  Ninevé’s verwoesting nemen wij het jaar 606 aan. Want, wanneer ten tijde van Jona nog een koning van Assur wordt genoemd (2 Kon. 23:29), zo volgt daaruit, dat Ninevé niet vóór Jona’s dood (609) kon verwoest zijn. Wanneer verder Jeremia (Hoofdst. 25) in het 4e jaar van Jojakim de rijken der wereld, welke nog vernietigd zouden worden optelt, en onder deze Assur niet meer noemt, zo kan zijne verwoesting niet na 605 vallen. Tobias werd in het jaar 710 blind en leefde daarna nog 100 jaren; en toch werd eerst na zijnen dood Ninevé verwoest. Volgens Herodotus  heeft  zij verder  na  den  Lydischen  oorlog  van  Cyaxares  plaats.  De  legers  der verbondenen konden daarom niet vóór de lente van 609 voor Ninevé verschijnen. In het derde jaar der belegering werd de stad ingenomen; daar zij echter door het overstromen der rivier werd gesteund, moet  zij in  de  lente hebben plaats gehad. Toen de inneming volgde was Nabopolassar nog in leven. Hij stierf in Jan. 604. Het kon dus slechts twijfelachtig zijn of 606 of 605 moest  worden genomen.  Daar  echter  Nebukadnezar  in 605 Necho  bij Karchemis verslaat, en hem tot Syrië vervolgt, waar hij verder in Syrië de ziekte en vervolgens den dood zijns vaders verneemt, zo moet de inneming van Ninevé in 606 hebben plaats gehad. " De verwoesting der stad was zo vreselijk, dat zij spoedig daarop geheel verdween, en Xenophon op zijnen beroemden terugtocht der 10. 000 Grieken, wel de ruinen van twee delen ener stad wedervond, maar van de weinige bewoners, die er leefden, den naam niet meer kon te weten komen. De ruïnen dienden later voor het pas gebouwde Mosul tot steengroeven, zodat men niets anders dan heuvels puin opmerkte. Eerst in het jaar 1842 werden de zo belangrijke opgravingen in die overblijfsels der eens zo machtige stad begonnen.

Zij, die hun naburen mishandelen, zullen den enen of anderen tijd ook mishandeld worden. Zij bereiden zich maar vijanden tegen dat de dag van hunnen val komt, en zij die de handen niet  aan  hen  durven  leggen,  zullen  over  hen  in  de  handen  klappen  en  hen  hun  vorige goddeloosheid verwijten, voor welke zij nu wel genoeg gediend  en met hun eigene munt betaald worden. De beroerden zullen beroerd worden, het zal de last van velen worden, gelijk het hier de last van Ninevé is.

Met algehele vernieling wordt hier Ninevé, de eerste wereldmacht, gedreigd. Gene genezing zou mogelijk zijn, geen redding mogelijk. En dat, omdat Ninevé, omdat Assur Gods volk had aangerand en zich tegen God had opgemaakt.

Ninevé is hier dan ook het beeld van alle wereldmachten, die zich tegen het volk Gods, in geestelijken zin, stellen. Algehele vernietiging zal eenmaal het deel zijn, in den zin, niet dat het rijk der duisternis zal worden opgeheven, zodat alleen het rijk des lichts overblijft, maar in den zin, dat het rijk der duisternis zal onschadelijk worden gemaakt. Satan en de hel zullen er tot in aller eeuwen eeuwigheid zijn, maar als eenmaal de dag der dagen is, zal voor eeuwig Satan onschadelijk gemaakt zijn voor alle verlosten en gekochten Gods.

SLOTWOORD OP HET BOEK NAHUM.

De  Profeet  Nahum had  de  bijzondere  roeping  van  God  ontvangen,  om te  wijzen  op  de vernietiging van de wereldmachten, die zich vijandig stelden tegen het volk Gods.

Zijn Boek onderscheidt  zich hierin van de andere Profeten, behalve Habakuk, dat het niet zozeer wijst op de zonden en ongerechtigheden van het volk Israëls, als wel op wat de Heere God zal doen tegen Zijne vijanden.

Het bevat daarom geen bedreigingen tegen Juda, noch afmaningen van de zonde tot het volk rechtstreeks.

De Profeet wijst er op, dat eenmaal de tijd zal komen, dat Ninevé, dat is, de wereldmacht van die dagen, ten onder zal gaan, zodat niet de vijand, maar Gods volk ten slotte zal in stand blijven.

Nahum is derhalve, of liever, zijn roeping is het een getuige van de Goddelijke gerechtigheid te zijn, en als getuige van de Goddelijke gerechtigheid een troostwoord te brengen tot het verdrukte volk.
